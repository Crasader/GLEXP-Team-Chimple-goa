{
  "0": "Mwanamme na Mwanamke wa Kwanza\n",
  "1":"Hapo zamani za kale dunia ilipokuwa mpya, milima mikubwa ilifunika ulimwengu kama blanketi.\nNayo miti mirefu ilichongoka mawinguni.\n",
  "2":"Duniani palikuwa na dimbwi kubwa la maji baridi shadidi na lililotulia tuli.\nKina chake kilikuwa kirefu na liligubikwa na giza totoro.\n",
  "3":"Kwenye sakafu ya dimbwi hilo paliishi nyoka wawili.\nMmoja alikuwa mnene na mwenye nguvu.\nNa mwengine alikuwa na umbo dogo la kuvutia na dhaifu.\n",
  "4":"Basi siku moja pakatokea dhoruba kubwa.\nRadi ilipiga na kupenya hadi chini ya dimbwi. Maji yakagawika kwa muda mfupi, wale nyoka wakaweza kuona ardhi kule juu.\nWaliona vitu vya rangi nyingi na vyenye maumbo tofauti tofauti. Waliona viumbe wenye mbawa angani. Kila kitu walichoona ardhini kilivutia sana.\nWakati maji yaliporudiana tena wale nyoka waliendelea kukumbuka uzuri waliokuwa wameona.\n",
  "5":"“Hatuwezi kuendelea kuishi kwenye dimbwi hili lenye giza na baridi,” waliambiana. “Twende kule juu tukaione ardhi.”\n“Tutawezaje kuishi kwenye ardhi?” yule nyoka mdogo aliuliza. “Je, tutatambaa kwa matumbo?”\n",
  "6":"“Ndege wa angani hawatatucheka na kutuona duni,” mwenzake alimjibu.\n“Hatutatambaa, tutatembea!”\nNyoka hao walijikunjua polepole.\nWakaanza kuogelea  na kuogelea wakielekea juu kwenye mwangaza.\n",
  "7":"Walipokaribia juu ya maji, maajabu yalitendeka.\nMikia yao iligawika mara mbili wakawa na miguu yenye vidole.\nNa mikono miwili yenye vidole ilitokea chini ya vichwa vyao.\n",
  "8":"Hawakuwa nyoka tena, kwani sasa waligeuka na kuwa mume na mke. Walitazamana na kupendana kama mume na mke.\n",
  "9":"“Tutajenga nyumba juu milimani,” Mke alisema. “Kila siku tutaliona jua likitoka na kufurahia joto lake.”\n“Na tutalinda nyasi na miti,” Mume alisema. “Tutakuwa marafiki wa ndege na wanyama.”\n",
  "10":"“Hebu njoo,” Mume wa Kwanza alisema. “Naam,” akajibu Mke wa Kwanza. Kisha wakatembea pamoja kwenye ulimwengu wao mpya.\n",
  "copyright": "You are free to download, copy, translate or adapt this story and use the illustrations as long as you attribute in the following way:\nMwanamme na Mwanamke wa Kwanza\nAuthor\nSouthern African Folktale\nTranslation\nMutugi Kamundi\nIllustration\nJemma Kahn\nLevel\nFirst words\nLanguage\nKiswahili\n© African Storybook Initiative 2014\nCreative Commons: Attribution 3.0\nSource\nwww.africanstorybook.org\n"
}