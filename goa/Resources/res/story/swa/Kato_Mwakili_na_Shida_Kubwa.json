{
  "0": "Kato Mwakili na Shida Kubwa\n",
  "1":"Katika bustani ndogo jijini, kulikuwa na mti mkubwa. \nWanyama wengi waliishi pamoja juu ya mti huu. \nPaliishi pia jamii ya kindi.  Vikki alikuwa mmoja wa kindi aliyependa kuongea mambo makubwa. \nBinamuye, Kato kutoka Msitu wa Mbali, alikuwa amekuja kumtembelea. \n",
  "2":"Jioni moja, wanyama wote walioishi katika ile bustani ndogo walienda kulala. \nMara walisikia sauti kubwa ikitoka uwanja uliokuwa karibu. \n",
  "3":"Kato na kindi wengine waliona mashine kubwa ya manjano. \nWaliona pia wanaume waliovalia kofia ngumu za manjano wakionyesha kwa vidole ile bustani ndogo na nyumba zingine zilizokuwa upande mwingine wa barabara. \nWalinuia kuzivunja vunja zote kisha wajenge uwanja wa kuegesha magari. \n",
  "4":"Watu walioishi pale wangehamia nyumba zingine. \nLakini hakuna aliyewafikiria wanyama, ndege na wadudu walioishi katika ile bustani ndogo. \n",
  "5":"Mashine zilionwa kwanza na familia ya fugo, hasa Bwana Popples, mkubwa kwa umri, ambaye alimwelezea Bwana Mopples, naye akamwelezea mdogo wao, Popples Mdogo. \n",
  "6":"Walipokuwa wachanga, waliitwa Pop, Mop na Pip. \n",
  "7":"Bwana Popples aliwaambia kindi, kindi wakawaambia ndege, watoto wa vipepeo, vipepeo, buibui wadogo mno na wote walioishi katika bustani ile ndogo. \nKulikiwa na vurumai, kukimbia kwingi, kuruka huku na huko bila yeyote kujua la kufanya.  Wapi kwa kwenda?\nWatoto wa vipepeo walisema, “Hebu tutafute majani.”  Vipepeo wakasema, “Tunataka maua.”\nPanya wadogo walitaka mashimo.  Fugo walitaka kujilimia mashimo yao. \nKindi, ndege na wadudu walitaka miti, vichaka na nyasi. \nWanyama wote walitaka sehemu nyororo ya ardhi wala si mahali pa simiti au saruji.  “Ni wapi tutapata yote haya? walilia.  “Bila shaka tutakufa,” walisema kisha wakalia kwa uchungu. \n",
  "8":"",
  "9":"Mjombake Kato na shangaziye walikuwa kimya sana na kindi wote wadogo walisonga karibu na mamao. \nKato alisafisha koo na kuanza kuongea huku akiona haya, “Naishi katika Msitu wa Mbali, labda tunaweza kwenda sote huko.”\nKulikuwa na sauti za mchangamko na mmoja akasema, “Vipi?”\n",
  "10":"Kato alikuna kichwa na kuwaza sana, “Sawa, Kindi ya Moja kwa Moja, inaweza kuwapeleka kindi na vipepeo, buibui, watoto wa vipepeo na wadudu wote. \nNdege wanaweza kuruka au waje nasi. \nFugo nao pamoja na panya wadogo na nyoka wa nyasini wanaweza kutumia Fugo ya Moja kwa Moja ipitiayo chini kwa chini. \nKila mmoja lifikiria kuwa hilo lilikuwa wazo murua kabisa. \n",
  "11":"Bwana Popples aliharakisha kumuuliza Bwana Grumbles, dereva wa treni ya moja kwa moja ya chini kwa chini ikiwa angeweza kuwabeba wote hadi Msitu wa Mbali. \nBwana Grumbles alibabaika, akagugumia kabla ya kusema, “Sawa.”\nSasa ilikuwa zamu ya Bwana Popples kuwa mwungwana. \n“Marafiki, hamna haja ya kuwa na wasiwasi, familia ya mpwa wa pili... wa mpwa wa mjukuu... wa babu yangu... inaishi Msitu wa Mbali.”\n",
  "12":"Kwa hivyo, wakati wa saa za asubuhi, Kindi Moja kwa Moja na treni aina ya Fugo ya chini kwa chini pamoja na abiria wote, iliendesha safari yake ya kuelekea Msitu wa Mbali ulio na miti, maua, vidimbwi na ardhi nyororo. \n",
  "copyright": "You are free to download, copy, translate or adapt this story and use the illustrations as long as you attribute in the following way:\nKato Mwakili na Shida Kubwa\nAuthor\nHerminder Ohri\nTranslation\nBrigid Simiyu\nIllustration\nHerminder Ohri\nLevel\nFirst paragraphs\nLanguage\nKiswahili\n© Pratham Books 2014\nCreative Commons: Attribution 3.0\nSource\nwww.africanstorybook.org\nOriginal source\nwww.prathambooks.org\n"
}